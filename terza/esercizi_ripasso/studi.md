# Studi per le vacanze
Per quelli che non sono risultati sufficienti alla fine del primo quadrimestre o che comunque non si sentono sicuri sugli argomenti visti finora, ecco un piano per rinforzare le proprie competenze di base. Di seguito sono elencati una serie di esercizi, denominati studi, ognuno dei quali richiede di scrivere un pezzo di codice molto semplice, senza nessuna difficoltà algoritmica, solo per acquisire degli automatismi, sia sintattici che concettuali, che si spera possano poi essere utilizzati per la scrittura di programmi più complessi.

Per ognuno dei programmi bisogna creare un progetto differente, senza mai usare il copia/incolla, altrimenti si perde parte dell'utilità relativa all'apprendimento di alcuni automatismi di base.

Cercare, dove possibile, di dare dei nomi significativi alle variabili.

Rispettare **strettamente** le regole di buona indentazione, dove ogni blocco logico deve avere un rientro di una tabulazione rispetto al blocco che lo contiene.

Per verificare la correttezza logica di quanto scritto provare il programma su una serie di dati di input, cercando di testare un po' di casi diversi tra loro.

Tenere un diario (su carta o al computer) con il lavoro svolto giorno per giorno, segnando gli esercizi fatti e riusciti e soprattutto quelli che non funzionano, sia perchè non compilano, sia perchè non danno sempre il risultato corretto, segnando esattamente il problema che si è verificato, in modo da poterli rivedere insieme.

Il ritmo di lavoro **deve** essere il seguente: ogni giorno possono essere svolti **al massimo** 5 degli esercizi sotto riportati e **al massimo** 2 degli esercizi più complessi presi a scelta dal libro di testo o dal mio sito [www.imparando.net](https://www.imparando.net/sito/introduzione_alla_programmazione_in_C.htm). Se un giorno si salta non si possono comunque recuperare gli esercizi nel giorno successivo, quindi non pensate di fare 50 esercizi l'ultimo giorno (o copiarli da qualcuno che li ha fatti), non perchè io possa accorgermene (non posso), bensì perchè è inutile.

## Istruzioni di I/O
In questa serie di esercizi viene richiesto di usare solo le istruzioni di I/O e le operazioni aritmetiche fondamentali.
* Chiedere all'utente di inserire una variabile intera e poi stamparla
* Chiedere all'utente di inserire una variabile float e poi stamparla
* Chiedere all'utente di inserire una variabile double e poi stamparla
* Chiedere all'utente di inserire una variabile intera, una float e una double e poi stamparle in ordine inverso di acquisizione
* Chiedere all'utente di inserire una variabile intera e poi stampare la variabile aumentata di 10 unità, di 100 unità e di 1000 unità
* Chiedere all'utente di inserire una variabile intera e poi stampare la variabile moltiplicata per 100, divisa per 10 (divisione intera) e il resto della divisione della variabile per 3
* Chiedere all'utente di inserire una variabile float e stamparla dopo averla divisa per un miliardo
* Chiedere all'utente di inserire una variabile double e stamparla dopo averla divisa per mille miliardi
* Chiedere all'utente di inserire una variabile float e una intera e stampare il prodotto tra le due
* Chiedere all'utente di inserire due variabili intere di valore compreso tra un miliardo e due miliardi e stamparle, successivamente stamparne la somma, la differenza e il prodotto, interpretando i risultati ottenuti
* Chiedere all'utente di inserire due variabili double di valore compreso tra un miliardo e due miliardi e stamparle, successivamente stamparne la somma, la differenza e il prodotto, interpretando i risultati ottenuti

## Selezione
In questa serie di esercizi viene richiesto di usare solo le istruzioni di I/O e i costrutti di selezione (*if*, *if-else*)
* Chiedere all'utente di inserire due variabili intere e stampare la maggiore tra le due
* Chiedere all'utente di inserire due variabili intere e stampare quelle con valore positivo (tutte e due, solo una o nessuna)
* Chiedere all'utente di inserire due variabili *n* e *m* e verificare se *n* è almeno il doppio di *m*.
* Chiedere all'utente di inserire tre numeri float e verificare se il primo e il secondo hanno la stessa "distanza" fra di loro che il secondo e il terzo
* Chiedere all'utente di inserire due numeri float, dove il primo rappresenta un prezzo e il secondo un sconto in percentuale (ad esempio 10%) e stampare il prezzo normale o scontato, poichè lo sconto si applica solo agli articoli con prezzo superiore ai 50 euro.
* Chiedere all'utente di inserire un numero intero e un float e calcolare somma, differenza, prodotto e divisione, stampando ogni singolo risultato solo se è compreso tra 100 e 1000
* Chiedere all'utente di inserire due numeri double, moltiplicarli tra loro e verificare se il prodotto è inferiore a 10 volte la loro somma
* Chiedere all'utente di inserire 4 numeri interi e verificare quale di essi è il maggiore e quale il minore
* Chiedere all'utente di inserire tre numeri *a*, *b* e *c* che fanno parte della proporzione *a*:*b* = *c*:**x** e calcolare il valore di **x**, stamparlo e comunicare se è maggiore, minore o uguale a 100.
* Chiedere all'utente di inserire un numero compreso tra 1 e 12 che rappresenta un mese (1-gennaio, 2-febbraio ecc.) e stampare il numero di giorni che contiene quel mese, ignorardo il giorno bisestile.


## Iterazione
In questa serie di esercizi viene richiesto di usare solo le istruzioni di I/O, i costrutti di selezione (*if*, *if-else*) e quelli di iterazione (*for*, *while*, *do-while*)
* Chiedere all'utente di inserire una serie di numeri interi e terminare l'inserimento al primo numero negativo inserito. Stampare quanti numeri sono stati inseriti
* Chiedere all'utente di inserire due numeri positivi, facendoli reinserire se sono negativi, in modo che alla fine risultino entrambi positivi. Mostrare poi la loro somma.
* Chiedere all'utente di inserire un numero N positivo e stampare i quadrati di tutti i numeri compresi tra 1 e N
* Chiedere all'utente di inserire un numero N positivo e stampare i cubi di tutti i numeri compresi tra  N e 1, in quest'ordine
* Chiedere all'utente di inserire due numeri N e M positivi e stampare i quadrati di tutti i numeri compresi tra il minore e il maggiore dei due
* Chiedere all'utente di inserire due numeri N e M positivi e stampare i quadrati di tutti i numeri compresi tra il minore e il maggiore dei due, solo se sono pari
* Chiedere all'utente di inserire due numeri N e M positivi e stampare il prodotto di tutti i numeri compresi tra il minore e il maggiore dei due
* Chiedere all'utente di inserire un numero N positivo e stampare tutti i divisori di N
* Chiedere all'utente di inserire un numero N positivo e verificare quanti numeri compresi tra 1 e N sono multipli di 5
* Chiedere all'utente di inserire un numero N positivo e verificare quanti numeri compresi tra 1 e N sono multipli sia di 3 e che di 5 
* Chiedere all'utente di inserire un numero N positivo e un carattere C e stampare una serie composta dal carattere C ripetuto N volte
* Chiedere all'utente di inserire un numero N positivo e un carattere C e stampare una serie composta dal carattere C ripetuto N volte, ma andando a capo ogni volta che vengono stampati 5 caratteri C
* Chiedere all'utente di inserire due numeri N e M positivi e stampare N righe composte da M caratteri 'x' ognuna
* Chiedere all'utente di inserire un numero N positivo e far inserire N numeri float e stampare la media
*  Chiedere all'utente di inserire un numero N positivo e far inserire N numeri float e stampare la media solo dei numeri maggiori di 100
*  Chiedere all'utente di inserire un numero N positivo e due numeri float A e B. Successivamente far inserire N numeri float e contare quanti sono i valori inseriti compresi tra A e B


## Funzioni
In questa serie di esercizi viene richiesto di usare tutto quanto visto in precedenza, includendo all'interno di funzioni.
Di tutte le funzioni richieste scrivere inoltre un breve programma che ne dimostri la correttezza.
* Scrivere una funzione che faccia la somma tra due numeri interi e ne ritorni il risultato
* Scrivere una funzione che faccia il prodotto tra un numero intero e un numero float e ne ritorni il risultato come float
* Scrivere una funzione che confronti due parametri interi e restituisca *true* se il primo è maggiore del secondo, *false* altrimenti
* Scrivere una funzione che stampi a video la tabellina del numero *n*, con *n* parametro intero.
* Scrivere una funzione che faccia lo scambio tra i due suoi parametri passati per riferimento
* Scrivere una funzione che controlli se tre parametri interi sono già ordinati dal più piccolo al più grande e nel caso ritorni *true*, altrimenti ritorni *false*
* Scrivere una funzione che chieda all'utente di inserire un numero compreso tra 0 e 6 e se non fosse compreso nell'intervallo richiesto lo faccia reinserire fino a quando non viene soddisfatta la condizione. La funzione deve ritornare il numero inserito.
* Scrivere una funzione che verifichi se il primo parametro intero è esattamente divisibile dal secondo e restituisca *true* nel primo caso, *false* nel secondo
* Scrivere una funzione che restituisca la somma di tutti i numeri compresi tra due numeri interi *n*  e *m* passati come parametri
* Scrivere una funzione che restituisca il prodotto  di tutti i numeri compresi tra due numeri interi *n*  e *m* passati come parametri
* Scrivere una funzione che restituisca la somma di tutti i numeri pari compresi tra due numeri interi *n*  e *m* passati come parametri
* Scrivere una funzione che restituisca quanti sono i numeri pari compresi tra due numeri interi *n*  e *m* passati come parametri
* Scrivere una funzione che restituisca la somma dei quadrati di tutti i numeri dispari compresi tra due numeri interi *n*  e *m* passati come parametri
* Scivere una funzione che faccia inserire N numeri e calcoli il maggiore e il minore. La funzione ha come parametri N passato per valore e *maggiore* e *minore* passati per riferimento.